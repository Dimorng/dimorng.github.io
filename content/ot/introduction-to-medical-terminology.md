---
title: "ពាក្យ​បច្ចេកទេស​វេជ្ជសាស្ត្រ​/បច្ចេកស័ព្ទ​វេជ្ជសាស្ត្រ​ (Medical Terminology)"
description: "An Introduction to Medical Terminology for freshman medical student."

date: 2020-09-22T09:59:04+07:00
update: false

f_image: img/feature-img-medicalTerminology.jpg
draft: true
katex: false
categories: 
    - ពីនេះពីនោះ

tags:
    - Medical Terminology
    - Dental Terminology

author: dimorng
disqus: "enable"
spport: "enable"
---

## ហេតុអ្វី​ចាំបាច់​ប្រើ​ពាក្យ​បច្ចេកទេស​ក្នុង​វេជ្ជសាស្ត្រ ?

១- ដើម្បី​ពណ៌នា​ ស្ថានភាព​សុខភាព ឬ​ជំងឺ​អ្វីមួយ​ឲ្យបាន​ច្បាស់​ និង​ងាយ​ស្រួល <br/>
២- ជួយ​ឲ្យ​គ្រូពេទ្យ​ងាយ​យល់​គ្នា​ទៅវិញទៅមក ៖ បច្ចុប្បន្ន​ ភាសា​អង្គ្លេស​ ជា​ភាសា​អន្តរជាតិ​ មនុស្ស​ស្ទើរតែ​គ្រប់​គ្នា​លើ​ពិភពលោក​អាច​យល់​ ឬ​ចេះ​និយាយ​ភាសា​អង្គ្លេស​ ដូច្នេះ​មិន​ថា​អ្នក​នៅ​ទី​ណា​ នៅ​ខ្មែរ នៅ​អង្គ្លេស​ នៅ​ឥណ្ឌា​ នៅ​ស្វីស នៅ​អាមេរិក​ នៅ​អូស្ត្រាលី​ -ល- អាច​ទំនាក់ទំនង​គ្នា​ដោយ​ប្រើ​ភាសា​អង្គ្លេស ។ ដូចគ្នា​នេះ​ដែរ បច្ចេកស័ព្ទ​វេជ្ជសាស្ត្រ​ ជា​ភាសា​អន្តរជាតិ​ ក្នុង​វិស័យ​វេជ្ជសាស្ត្រ ។

## តើ​ពាក្យ​បច្ចេកទេស​វេជ្ជសាស្ត្រ​ត្រូវ​បាន​បង្កើត​ឡើង​យ៉ាង​ដូចម្ដេច ?

ពាក្យ​បច្ចេកទេស​វេជ្ជសាស្ត្រ​ (Medical Term) នីមួយ ៗ ផ្សំ​ឡើង​ដោយ​ផ្នែក​សំខាន់​ ៣ ៖ **បុព្វបទ ពាក្យ​ឫស និង​បច្ឆិមបទ** ដែល​សម្រួល​ចេញ​ពី​ភាសាឡាតាំង  (Latin) ឬ​ក្រិក​ (Greek) ។ ឧទាហរណ៍ ៖ “Pericarditis” (Peri – card – itis) ផ្សំ​ដោយ​បុព្វបទ "Peri" (មាន​ន័យ​ថា «នៅ​ជុំវិញ») ពាក្យ​ឫស "card" (មាន​ន័យ​ថា «បេះដូង») និង​បច្ឆិមបទ "itis" (មាន​ន័យ​ថា «រលាក») ។ ដូច្នេះ​ Pericarditis មាន​ន័យ​ថា រលាក​នៅ​ជុំវិញ​បេះដូង ។

![structure-of-medical-term](/img/structure-of-medical-term.jpg)

ក្បួន​ផ្សំ​បង្កើត​ពាក្យ​បច្ចេកទេស​នីមួយ ៗ ត្រូវ​បាន​យក​តាម​ភាសាក្រិក ។
- **បុព្វបទ/ពាក្យ​បន្ថែម​ដើម (Prefix)** ៖ ជាទូទៅ​បញ្ជាក់​ពី **ទីតាំង កម្រិត** ។ល។ ពាក្យ​បច្ចេកទេស​មួយ​ចំនួន​គ្មាន​បុព្វបទ​ទេ ។ បុព្វបទ​បញ្ចប់​ដោយ​ ស្រៈ ឬ​សំនៀង​ស្រៈ ។

    **_<ins>ឧទាហរណ៍ ១ ៖</ins>_** "Endocarditis" (Endo – card – itis) ផ្សំ​ឡើង​ដោយ ៖
    + បុព្វបទ "Endo" : មាន​ន័យ​ថា «ខាង​ក្នុង» (បញ្ជាក់​ពី​ ទីតាំង)
    + ពាក្យ​ឫស "card" : បេះដូង
    + បច្ឆិមបទ "itis" : រលាក
    
    ដូច្នេះ​ Endocarditis មាន​ន័យ​ថា រលាក​ស្រទាប់​ក្នុង​របស់​បេះដូង ។

    **_<ins>ឧទាហរណ៍ ២ ៖</ins>_** "Bradycardia" (Brady – card – ia)
    + បុព្វបទ "Brady" : យឺត​ជាង​ធម្មតា (បញ្ជាក់​ពី កម្រិត)
    + ពាក្យ​ឫស "card" : បេះដូង 
    + បច្ឆិមបទ "ia" : ស្ថានភាព 

    ដូច្នេះ Bradycardia មាន​ន័យ​ថា បេះដូង​លោត​យឺត​ជាង​ធម្មតា ។

- **ពាក្យ​ឫស (Root word)** ៖ ជាទូទៅ​សម្គាល់​ **សរីរាង្គ ឬ​រូប​ផ្គុំ​**ណាមួយ ក្នុង​សារពាង្គកាយ ។

    ឧទាហរណ៍ ១ ៖ Dentist (Dent – ist)
    + គ្មាន​បុព្វបទ
    + ពាក្យ​ឫស​ "Dent" : ធ្មេញ (សរីរាង្គ)
    + បច្ឆិមបទ "ist" : គ្រូពេទ្យ​ឯកទេស 
    
    ដូច្នេះ Dentist មាន​ន័យ​ថា គ្រូពេទ្យ​ឯកទេស​ខាង​ធ្មេញ (ទន្តពេទ្យ​) ។ 
    
    **_<ins>ឧទាហរណ៍ ២ ៖</ins>_** Hyperthyroidism (Hyper – thyroid – ism)
    + បុព្វបទ "Hyper" : លើស​ធម្មតា
    + ពាក្យ​ឫស "thyroid" : ក្រពេញ​ទីរ៉ូអ៊ីត (thyroid gland) (សរីរាង្គ)
    + បច្ឆិមបទ "ism" : ស្ថានភាព 
    
    ដូច្នេះ Hyperthyroidism មាន​ន័យ​ថា ក្រពេញ​ទីរ៉ូអ៊ីត ធ្វើការ​ខ្លាំង​លើស​ធម្មតា ។
      
    ពាក្យ​បច្ចេកទេស​ខ្លះ​អាច​មាន​ពាក្យ​ឫស​លើស​ពី​មួយ ក្នុង​ករណី​នេះ​ពាក្យ​ឫស​នីមួយ ៗ ភ្ជាប់​គ្នា​ដោយ​ស្រៈ o, i ឬ a ដើម្បី​ឲ្យ​ស្រួល​អាន ។
    
    **_<ins>ឧទាហរណ៍ ៣ ៖</ins>_** Sternocleidomastoid (Stern – o – cleid – o – mastoid)
    + គ្មាន​បុព្វបទ
    + ពាក្យឫស មាន​ ៣ ៖ "Stern" (ឆ្អឹង sternum) "cled" (ឆ្អឹង clavicle) និង"mastoid" (mastoid process) ។ ពាក្យ​ឫស​ទាំង​បី​ភ្ជាប់​គ្នា​ដោយ​ស្រៈ o ។
    + គ្មាន​បច្ឆិម​បទ
    
    Sternocleidomastoid ជា​ឈ្មោះ​​សាច់ដុំ​ក ដែល​ភ្ជាប់​ទៅ​ ឆ្អឹង sternum clavicle និង mastoid process ។

- **បច្ឆិមបទ/ពាក្យ​បន្ថែម​ចុង (Suffix)** ច្រើន​ប្រាប់​ពី **វិធីសាស្ត្រ​ ស្ថានភាព​សុខភាព ឬ​ជំងឺ** ។ 
    
    **_<ins>ឧទាហរណ៍ ១ ៖</ins>_** Electrocardiograph (Electr – o – cardio – graph)
    + គ្មាន​បុព្វបទ
    + ពាក្យ​ឫស​ "Electr" (= Electricity (អគ្គីសនី)) និង "cardio" (បេះដូង) ភ្ជាប់​គ្នា​ដោយ​ស្រៈ o ។ 
    + បច្ឆិមបទ "graph" : ផ្ដិត​យក​រូបភាព  (វិធីសាស្ត្រ)
    
    សរុប​ទៅ Electrocardiograph មាន​ន័យ​ថា ផ្ដិត​យក​រូបភាព​តំណាង​បាតុភូត​អគ្គិសនី​ ដែល​កើត​មាន​ក្នុង​បេះដូង ។
    
    **_<ins>ឧទាហរណ៍ ២ ៖</ins>_** Electrocardiogram (Electr – o – cardio – gram)
    + គ្មាន​បុព្វបទ
    + ពាក្យ​ឫស "Electr" (= Electricity (អគ្គសនី)) និង "cardio" (បេះដូង) ភ្ជាប់​គ្នា​ដោយ​ស្រៈ o ។
    + បច្ឆិមបទ "gram" : មាន​ន័យ​ថា រូបភាព (វិធីសាស្ត្រ)
    
    Electrocardiogram មាន​ន័យ​ថា រូបភាព​ បាន​ពី​ការ​​ផ្ដិត​យក​បាតុភូត​អគ្គិសនី​ក្នុង​បេះដូង ។

- **សម្គាល់ ៖** ក្នុង​ពាក្យ​បច្ចេកទេស​មួយ បើ​បុព្វបទ​ជា​ភាសា​ឡាតាំង បច្ឆិមបទ​ត្រូវ​តែ​ជា​ភាសាឡាតាំង​ដែរ ។ ដូចគ្នា​នេះ​ដែរ​ បើ​បុព្វបទ​ជា​ភាសាក្រិក បច្ឆិមបទ​ត្រូវតែ​ជា​ភាសាក្រិក​ដែរ ។ 

## បើ​ពាក្យ​បច្ចេកទេស​ពេទ្យ​សុទ្ធ​តែ​ជា​ភាសាឡាតាំង​ ឬ​ក្រិក អញ្ចឹង​ដើម្បី​រៀន​ពេទ្យ តើ​ចាំបាច់​ត្រូវ​រៀន​ភាសាឡាតាំង​ ឬ​ក្រិក​ឬ ?

មិន​ចាំបាច់​ទេ ។ អ្នក​មិន​ចាំបាច់​រៀន​ភាសាឡាតាំង​ ឬ​ក្រិក​ទេ គ្រាន់​តែ​**ចាំ​ន័យ​ បុព្វបទ​ ពាក្យ​ឫស បច្ឆិមបទ ដែល​គេ​ឧស្សាហ៍​ប្រើ​ញឹកញាប់​ទៅ​គ្រប់​គ្រាន់​ហើយ** ។ លើស​ពី​នេះ​ **អ្នក​មិន​ចាំ​បាច់​ ដឹង​ថា ពាក្យ​ណា​ជា​បុព្វបទ ពាក្យ​ណា​ជា​ពាក្យ​ឫស ឬ​ពាក្យ​ណា​ជា​បច្ឆិមបទ​ទេ** ។

ខាង​ក្រោម​នេះ​ជា​ បញ្ជី​បុព្វបទ និង​បច្ឆិមបទ មួយ​ចំនួន​តូច​ ដែល​គេ​ប្រើ​ញឹកញាប់ ។ ចាំ​ន័យ​ពាក្យ​ទាំង​នេះ​នឹង​ជួយ​បើក​ផ្លូវ​អ្នក​ឲ្យ​យល់​ន័យ​ពាក្យ​បច្ចេកទេស​ពេទ្យ​មួយ​ចំនួន​​ធំ ។

- a/an: គ្មាន (សោះ) _ឧទាហរណ៍ ៖_ **an**emia 
- ectomy: កាត់​ចេញ​ _ឧទាហរណ៍ ៖_ append**ectomy**, tonsill**ectomy** 
- gram: រូបភាព (ភាគ​ច្រើន​បាន​ពី​ ថត​ X-ray) _ឧទាហរណ៍ ៖_ mammogram 
- graph/graphy: ថត / ផ្ដិត​យក​រូបភាព (ដោយ​ប្រើ X-ray, CT scan, MRI ឬ គូរ​ដោយ​ដៃ) _ឧទាហរណ៍ ៖_ mammo**graphy** (ថត​ក្រពេញ​ទឹក​ដោះ)
- itis: រលាក  (Inflammation) _ឧទាហរណ៍ ៖_ appendic**itis**, tonsill**itis**
- macro: ធំ​ (ខុស​ធម្មតា) _ឧទាហរណ៍ ៖_ **macro**stomia (មាត់​ធំ​ខុស​ធម្មតា)
- mega/megaly: រីក (ខុស​ធម្មតា) _ឧទាហរណ៍ ៖_ **maga**colon (ពោះវៀន ដែល​រីក​ខុស​ធម្មតា)
- micro: តូច (ខុស​ធម្មតា) _ឧទាហរណ៍ ៖_ **micro**stomia (មាត់​តូច​ខុស​ធម្មតា)
- osis: ស្ថានភាព​ខុស​ប្រក្រតី / ធម្មតា _ឧទាហរណ៍ ៖_ cyan**osis** (ឡើង​ស្វាយ ខុស​ធម្មតា ដោយ​សារ​ត្រជាក់​ខ្លាំង​ពេក ឬ​ខ្វះ​អុកស៊ីហ្សែន)
- ostomy: ចោះ​ (ឲ្យ​ចេញ​) ប្រហោង _ឧទាហរណ៍ ៖_ col**ostomy** (ចោះ​ប្រហោង នៅ​ពោះ​វៀង​ធំ)
- otomy: ពុះ / កាត់ (ដើម្បី) រុល​ (សំដៅ) ទៅ​រក​ _ឧទាហរណ៍ ៖_ trache**otomy** (to cut into the windpipe, temporary opening)
- scopy / scopic: ឆ្លុះ​មើល _ឧទាហរណ៍ ៖_ colono**scopy** (ឆ្លុះ​មើល​ក្នុង​ពោះវៀន​ធំ)

Website សម្រាប់​រៀន​ពាក្យ​បច្ចេកទេស​វេជ្ជសាស្ត្រ ៖ [GlobalRPh](https://globalrph.com/medical-terminology/d/) ។